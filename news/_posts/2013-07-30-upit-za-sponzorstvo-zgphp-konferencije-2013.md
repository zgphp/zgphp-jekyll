---
comments: true
date: 2013-07-30 07:01:30+00:00
layout: post
slug: upit-za-sponzorstvo-zgphp-konferencije-2013
title: Upit za sponzorstvo ZgPHP konferencije 2013
tags:
- konferencija
---

Poštovana/i,

javljamo Vam se s upitom za sponzorstvo ZgPHP konferencije 2013, jednodnevne konferencije namijenjene svima koji se bave razvojem u PHPu, koja će se održati u subotu 14. rujna 2013., u prostorima Hrvatske gospodarske komore, Nova cesta 7, Zagreb.

ZgPHP je neformalna udruga softverskih razvojnih inženjera zainteresiranih za programiranje u PHPu te u povezanim tehnologijama, sa sjedištem u Zagrebu. Kako bismo proslavili dvije godine postojanja redovitih ZgPHP meetupa, odlučili smo organizirati jednodnevnu mini-konferenciju na koju pozivamo predavače i predavačice iz ostatka Hrvatske, ali i regije. U organizaciji konferencije uz ZgPHP sudjeluju Hrvatska udruga za otvorene sustave i Internet - HrOpen i Hrvatska Gospodarska Komora, a želja nam je okupiti naše redovne članove i članice uz PHP programere i programerke iz Hrvatske i regije, koji ne uspjevaju dolaziti na naša mjesečna okupljanja.

Po uzoru na prošlogodišnji WebCamp, na kojemu je ZgPHP bio suorganizator, a u svrhu poticanja druženja te razmjene znanja i iskustava odlučili smo da će ulaznice biti besplatne te očekujemo između 80 i 100 sudionika na konferenciji. Ako na ZgPHP konferenciji želite predstaviti Vašu tvrtku, ovim putem Vas pozivamo da sudjelujete u sponzorstvu.

> Osim što se sponzorstvom predstavljate širokom krugu publike te ojačavate vidljivost brenda svoje tvrtke i njenih rješenja, istovremeno se predstavljate i potencijalnim zaposlenicima te potičete razmjenu iskustava i znanja na području PHPa i srodnih Web-tehnologija.

Sponzorstvom dobivate:

  * zahvalu na svim organizacijskim najavama i prezentacijama
  * uvrštenje logotipa i naziva Vaše tvrtke na službenim stranicama korisničke grupe
  * uvrštenje logotipa i naziva Vaše tvrtke u medijske objave i marketinške materijale konferencije
  * mogućnost postavljanja Vašeg stalka s plakatom ("pingvina") u prostoru konferencije

Kako je konferencija organizirana u potpunosti volonterski i neprofitnog je karaktera, prostor je također osiguran besplatno te će se sponzorska sredstva iskoristiti za nabavku osvježenja između predavanja (hrane i pića), za plaćanje troškova puta dijelu predavača te za osiguranje tehničke podrške organizaciji.

Nudimo Vam jednostavno sponzorstvo - 750 kn (nema plaćanja PDV-a jer udruge nisu u sustavu PDV-a).

Ukoliko ste zainteresirani za sponzorstvo, molimo Vas da nam se javite čim prije na zgphpmeetup@gmail.com, kako bismo Vam mogli dostaviti potrebne ugovore.

U mailu je nužno navesti:

Ime tvrtke
Adresu tvrtke
OIB tvrtke
Osobu za kontakt (ime i prezime, telefonski broj, mail)

Za sva pitanja i dogovore stojimo Vam na raspolaganju.

U nadi pozitivnog odgovora, srdačno Vas pozdravlja

ZgPHP organizacijski tim

**UPDATE:** [Sajt konferencije je live, klikni ovdje.](http://2013.zgphp.org/)
